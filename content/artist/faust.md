+++
gigDate = "2017. július 9. 20:00"
images = ["/images/faust.jpg"]
youtube = "https://youtu.be/ee5IS_woEbw"
title = "FaUSt & Sőrés Zsolt (D/F/HU)"
+++
faUSt:
Jean-Hervé Péron (Art-Errorist) – ének, basszusgitár, ukulele, trombita, ütősök, effektek, hangminták
Werner „Zappi” Diermaier – dobok és ütőhangszerek
&
Sőrés Zsolt (Ahad) – öthúros mélyhegedű, effektek, elektronika, hangzó eszközök és tárgyak

A legendás Faust (ma: faUSt) együttes 1971-ben alakult a Hamburg melletti Wümme vidéki környezetében. Hamarosan a Faust lett az egyik legfontosabb képviselője a nemzetközi elismerést ún. „krautrockként” kivívó műfajnak. „Nem létezik mitikusabb együttes, mint a Faust” – írja Julian Cope Krautrocksampler című könyvében, amely részletesen beszámol arról a kulcsfontosságú hatásról, amelyet a német zenekar az elmúlt majd öt évtizedben (!) gyakorolt az ambient, az art-, a poszt-, a stoner-rock, az experimentális-, a zörej-, a pszichedelikus-, az avantgárd-, az elektroakusztikus- és persze az indusztriális zenei textúrák kifejlődésére. Valóban, a faUSt mintha egyszerre mindezen „műfajban” autentikusat alkotna, miközben ennek az ellenkezője is igaz: kicsúszik a kategóriák közül, zenéjük mindig más, mégsem lehet összetéveszteni semmivel. A faUSt zenéje mind a mai napig különösen inspiratív és zavarba ejtő a művészek és a közönség számára, mindemellett pedig több tucat albumot jelentetett meg az elmúlt évtizedek alatt. Az együttes a világ számos újzenei fesztiválján fellépett.

„A Faustnak számos arca van. Az egyik hosszú, kozmikus hangképekből áll; a másik nagyon matematikus és pontos, kiszámítottan gerjedő, intellektuális zene; egyik oldala vad és kaotikus ütemekből áll; és van a szavakat a zenébe vonó, dalközpontú oldala is, egy bevezetéssel, egy középrésszel és befejezéssel.”

„Ez egy játék, amelynek vannak szabályai. Van, aki ad, és van, aki befogad. Mindkettő egy szerep. Vigyázat: művészetről beszélünk, nem politikáról.”
